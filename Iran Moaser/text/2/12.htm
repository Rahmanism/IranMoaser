<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">

<head>
<meta http-equiv="Content-Type" content="text/html; charset=utf-8" />
<link rel="stylesheet" href="../text.css" />
<title>Untitled 1</title>
</head>

<body>

<p><br />
( قال رسول اللّه (صلى الله عليه وآله وسلم) عليكم بحسن الخـلق فـان حسـن الخـلق 
فـى الجـنة لا مـحالة ، و اياكـم و سوء الخلق فان سوء الخلق فـى النـار لا مـحالة )<br />
&quot; وسائل ، ج 16 ، ص 29 ، چاپ آل البيت &quot; </p>
<h1>12 اخلاق اسلامى در نظام خانواده </h1>
<p><br />
ارزش اخلاق حسنه<br />
زن و شوهر به خاطر خود و سعادت فرزندانشان، لازم است يك سلسله مسائل اخلاقى را، كه 
قرآن مجيد و روايات بر آن تأكيد فراوان دارند رعايت نمايند.<br />
رعايت اخلاق حسنه، و خوددارى از زشتى هاى اخلاق كار طاقت فرسائى نيست.<br />
بكارگيرى واقعيات اخلاقى، و پرهيز از پليديهاى اخلاقى در مدتى اندك، رياضت قابل 
تحمّلى است، كه ره سپردن در اين راه الهى را بر انسان آسان، و پيوند زناشوئى را 
محكم، و محبت به يكديگر را استوارتر، و درسى عملى براى ديگران بخصوص فرزندان 
خانواده است.<br />
اجراى حقايق اخلاقى نسبت به يكديگر، فضائى از صفا و صميميت، پاكى و سلامت، راحت و 
امنيت، عشق و محبت بوجود مى آورد و زندگى را در تمام شئون، بر زن و شوهر از عسل 
شيرين تر مى كند.<br />
در رابطه با آراسته بودن به حسنات اخلاقى، و بكارگيرى آن، قرآن مجيد در آيات متعددى 
پيامبر بزرگوار را ستوده :<br />
فبما رحمة من الله لنت لهم و لو كنت فظّاً غليظ القلب لا نفضّوا من حولك . . .[265]<br />
جلوه رحمت خداست كه بر مردم، نرمخو و مهربانى، اگر تندخوى و سخت دل بودى، مردم از 
حول محور وجود تو پراكنده مى شدند.<br />
و انَّك لعلى خلق عظيم.[266]<br />
و همانا تو آراسته به خلق عظيم و بزرگى هستى.<br />
رسول حق (صلى الله عليه وآله وسلم) فرمود :<br />
اَلاِْسْلامُ حُسْنُ الْخُلُقِ.[267]<br />
اسلام اخلاق نيك است.<br />
حضرت مجتبى (عليه السلام) فرمود :<br />
اِنَّ اَحْسَنَ الْحَسَنِ، اَلْخُلُقُ الْحَسَنُ.[268]<br />
خوبترين خوبيها، اخلاق نيك است.<br />
رسول الهى (صلى الله عليه وآله وسلم) فرمود :<br />
حُسْنُ الْخُلُقِ ذَهَبَ بِخَيْرِ الدُّنْيا وَ الاْخِرَةِ.[269]<br />
اخلاق نيك خير دنيا و آخرت را به همراه دارد.<br />
على (عليه السلام) فرمود :<br />
حُسْنُ الْخُلُقِ رَأْسُ كُلِّ بِرٍّ.[270]<br />
اخلاق نيك سر همه خوبيهاست.<br />
امام ششم (عليه السلام) فرمود :<br />
لا عَيْشَ اَهْنَأُ مِنْ حُسْنِ الْخُلُقِ.[271]<br />
زندگى و عيشى گواراتر از اخلاق نيك نيست.<br />
رسول حق (صلى الله عليه وآله وسلم) فرمود :<br />
مَنْ حَسُنَ خُلُقُهُ بَلَّغَهُ اللّهُ دَرَجَةَ الصّائِمِ الْقائِمِ.[272]<br />
كسى كه اخلاقش نيكوست، خداوند او را به پايه روزه دار، و قائم به عبادت در تاريكى 
شب مى رساند.<br />
و نيز آن حضرت فرمود :<br />
اَوَّلَ مايُوضَعُ فى ميزانِ الْعَبْدِ يَوْمَ الْقِيامَةِ حُسْنُ خُلُقِهِ.[273]<br />
اول چيزى كه در قيامت در ترازوى عبد مى گذارند، اخلاق نيك اوست.<br />
و آن حضرت فرمود :<br />
اِنَّ اَحَبَّكُمْ اِلَىَّ وَ اَقْرَبَكُمْ مِنّى يَوْمَ الْقِيامَةِ مَجْلِساً 
اَحْسَنُكُمْ اَخْلاقاً وَ اَشَدُّكُمْ تَواضُعاً.[274]<br />
محبوبترين شما نزد من، و نزديكترينتان به من در قيامت، خوش خلق ترين شما، و آن كسى 
است كه داراى شديدترين تواضع باشد.<br />
رسول حق به اميرالمؤمنين فرمود : ترا به شبيه ترينتان به اخلاق خودم خبر دهم؟ عرضه 
داشت آرى ; فرمود :<br />
اَحْسَنُكُمْ خُلُقاً، اَعْظَمُكُمْ حِلْماً، وَ اَبَرُّكُمْ بِقَرابَتِهِ، وَ 
اَشَدُّكُمْ مِنْ نَفْسِهِ اِنْصافاً.[275]<br />
خوش خلق ترين شما، بردبارترين شما، نيكوكارترينتان به نزديكانش، و شديدترين شما در 
انصاف دهى به ديگران از جانب خودش.<br />
مكارم اخلاق و حسن خلق آنچنان باارزش و والاست كه رسول باكرامت اسلام آن را علّت 
بعثت خود اعلام فرموده :<br />
اِنَّما بُعِثْتُ لاُِتَمِّمَ مَكارِمَ الاَْخْلاقِ.[276]<br />
اين است و جز اين نيست كه مبعوث شدم تا مكارم اخلاق را كامل كنم.<br />
اِنَّما بُعِثْتُ لاُِتَمِّمَ حُسْنَ الاَْخْلاقِ.[277]<br />
مبعوث شدم تا حسن خلق را كامل نمايم.<br />
مكارم و حسنات اخلاقى شعاع صفات حق، و حالات انبياء و امامان معصوم (عليهم السلام) 
، و موجب خير و بركت براى دارنده آن است.<br />
سيئآت اخلاقى، حالاتى ابليسى و شيطانى، و علت تلخى زندگى و به هم خوردن عيش و عشرت، 
و باعث ناامنى و تفرقه و جدائى و نفرت مردم از يكديگر و خرابى دنيا و آخرت است.<br />
من به آنچه رعايتش در خانه از جانب زن و شوهر لازم است، و موجب استحكام زندگى، و 
تداوم صفا و صميميت است در حدى كه لازم باشد اشاره مى كنم، و از حضرت حق مى خواهم 
كه همه ما را به حسنات اخلاقى آراسته، و از سيئات اخلاقى دور بدارد.<br />
محبت و اعلام آن<br />
اصل محبت و علاقه و عشق را، حضرت حق در قلب زن و شوهر نسبت به يكديگر قرار داد، و 
آن را از نشانه هاى وجود خود دانست، و اين حقيقت نمايشگر عظمت و بزرگى مسئله محبت 
زن و مرد، بخصوص عشق و علاقه مرد به زن است.<br />
و من آياته ان خلق لكم من انفسكم ازواجاً لتسكنوا اليها و جعل بينكم مودَّة و رحمة 
انَّ فى ذلك لآيات لقوم يتفكّرون.[278]<br />
از نشانه هاى وجود خداوند اين است كه براى شما از جنس خودتان همسرانى آفريد، تا در 
كنار آنها بياسائيد، و بين زن و مرد دوستى و مهربانى برقرار كرد، در اين برنامه 
نشانه هائى براى مردم انديشمند است.<br />
اين محبت و عشق و علاقه در ابتداى ازدواج، و حتى قبل از عقد، شكوفا مى شود، و به 
نهايت مى رسد، بر مرد و زن است، كه اين نعمت باطنى، و اين حالت عالى قلبى كه موجب 
خوشى در زندگى و عيش و عشرت، و صفا و پاكى است، به توسط جانبدارى از هم، و گذشت و 
عفو، و خوش اخلاقى و تعاون، و توقع به اندازه از يكديگر، و حفظ شخصيت و شئون طرفين، 
و پرهيز از بگو و مگوهاى بى قدر و قيمت حفظ كنند، و از عللى كه باعث ضربه خوردن به 
عشق و محبت است بپرهيزند، كه حفظ بناى عشق عبادت، و خراب كردن خانه محبت بدون ترديد 
گناه و معصيت و موجب عقاب الهى در قيامت، و باعث عذاب در زندگى دنيائى است.<br />
حضرت صادق (عليه السلام) براى كسى كه هنر جلب محبت ديگران را نسبت به خود دارد دعا 
كرده :<br />
رَحِمَ اللّهُ عَبْداً اِجْتَرَّ مَوَدَّةَ النّاسِ اِلى نَفْسِهِ . . .[279]<br />
خداوند رحمت كند انسانى كه دوستى مردم را به جانب خود جلب مى كند.<br />
تبديل محبّت وعشق وعلاقه به كينه ونفرت وبغض ودشمنى در صورتى كه ملاك عقلى و شرعى 
در كار نباشد، تبديل نعمت حق به ناسپاسى است، و حفظ محبت و اعمال و سرايت دادن آن 
به يكديگر سبب خوشحالى در دنياو آخرت است.<br />
امام صادق (عليه السلام) فرمود :<br />
وَيْلٌ لِمَنْ يُبَدِّلُ نِعْمَةَ اللّهِ كُفْراً، طُوبى لِلْمُتَحابّينَ فِى 
اللّهِ.[280]<br />
واى بر كسى كه نعمت خدا را به ناسپاسى تبديل كند، و خوشبختى و نيكى باد بر آنان كه 
فى اللّه نسبت به يكديگر محبت مى كنند.<br />
اميرالمؤمنين (عليه السلام) فرمود :<br />
اَفْضَلُ النّاسِ مِنَّةً مَنْ بَدَأَ بِالْمَوَدَّةِ.[281]<br />
برترين مردم از نظر احسان و نيكى، كسى است كه به دوستى و محبت نسبت به طرف خود پيشى 
گيرد.<br />
انسان دستور دارد به همه كسانى كه مستحق عشق و دوستى و محبت و <br />
علاقه اند محبت داشته باشد چه رسد به نزديك ترين افراد خودش كه همسر و فرزندان او 
هستند.<br />
در حديث قدسى آمده :<br />
اَلْخَلْقُ عِيالى فَاَحَبُّهُمْ اِلَيَّ اَلْطَفُهُمْ بِهِمْ وَاَسْعاهُمْ فى 
حَوائِجِهِمْ.[282]<br />
آفريده ها عيال من هستند، محبوبترين آنها نزد من، مهربانترين ايشان به آفريده من 
است، و آنكه در راه برطرف كردن نيازشان سعى و كوشش بيشترى دارد.<br />
بر اساس مطالب گذشته، محبت در قلب زن نسبت به مرد، و عشق در قلب مرد نسبت به زن از 
نشانه هاى وجود خدا، و از نعمت هاى خاص حضرت حق است، و بهترين علت براى برپائى عيش 
سالم و تداوم زندگى، و ظهور صفا و صميميت در صحنه حيات است، روى اين حساب حفظ و 
ازدياد آن لازم، و دورى از علل نابودى آن واجب است.<br />
امام صادق (عليه السلام) فرمود :<br />
مِنْ اَخْلاقِ الاَْنْبِياءِ حُبُّ النِّساءِ.[283]<br />
محبت زنان از اخلاق انبياء خداوند است.<br />
رسول خدا (صلى الله عليه وآله وسلم) فرمود :<br />
جُعِلَ قُرَّةُ عَيْنى فِى الصَّلاةِ، وَ لَذَّتى فِى الدُّنْيَا النِّساءُ، وَ 
رَيْحانَتى اَلْحَسَنُ وَ الْحُسَيْنُ.[284]<br />
نور چشمم در نماز، و لذت و خوشيم در دنيا زنان، و گل خوشبويم حسن و حسين است.<br />
حضرت صادق (عليه السلام) فرمود : مردم لذّتى در دنيا و آخرت بيش از لذّت از زن نمى 
برند و اين است قول حق .<br />
زيّن للنّاس حبّ الشّهوات من النّساء و البنين . . .[285]<br />
سپس فرمود :<br />
اهل بهشت به چيزى از بهشت لذيذتر از نكاح لذت نمى برند نه از خوراكى <br />
و نه از آشاميدنى.[286]<br />
رسول اسلام (صلى الله عليه وآله وسلم) فرمود :<br />
قَوْلُ الرَّجُلِ لِلْمَرْأَةِ اِنّى اُحِبُّكِ لا يَذْهَبُ مِنْ قَلْبِها 
اَبَداً.[287]<br />
گفتار مرد به همسرش : همانا من ترا دوست دارم، هرگز از قلبش محو نمى گردد.<br />
امام صادق (عليه السلام) فرمود :<br />
اَلْعَبْدُ كُلَّما ازْدادَ لِلنِّساءِ حُبّاً اِزْدادَ فِى الاْيمانِ 
فَضْلاً.[288]<br />
هر چه محبت همسر در قلب شوهرش زيادتر شود، ايمانش زيادتر مى شود.<br />
البته بايد به اين حقيقت توجه كرد، كه عشق و محبت به زن جنبه افراط، به خود نگيرد، 
كه محبّت در حدّ افراط انسان را از پيمودن راه حق، و انجام عمل صالح، و خيرات و 
مبرّات باز مى دارد، بخصوص اگر زن از طريق عشق مرد به خودش بخواهد بر مرد حكومت 
كند، و خواسته هاى اضافى خود را بر مرد تحميل نمايد.<br />
علاقه و محبت به زن و به هر چيزى بايد تابع ايمان انسان به حضرت حق و روز قيامت 
باشد، و مانع حركت انسان به سوى كمالات، و انجام اعمال صالحه نشود.<br />
اگر محبت به زن بخواهد بسترى براى معصيت و گناه، و اسراف و تبذير، يا بخل و امساك، 
يا خوددارى از انجام فرائض حق گردد، بايد تعديل شود، كه اينگونه محبت، آميخته با 
حالت شيطانى، و بدور از رضا و خوشنودى حق است.<br />
كم توقعى<br />
هر مرد و زنى از نظر جسمى و روحى داراى قوت و قدرتى مخصوص به خود است، درك اين قدرت 
و قوت، بستگى به مدتى معاشرت و برخورد طبيعى و اخلاقى دارد.<br />
زن و شوهر پس از مدتى اندك، يكديگر را تا اندازه اى درك مى كنند، و به موقف بدنى و 
موقعيت روحى همديگر آشنا مى شوند.<br />
زن و شوهر بايد به اين حقيقت الهيه توجه داشته باشند، كه حضرت حق، در مسئله بسيار 
مهم ارائه تكليف به انسان، دو واقعيت را منظور فرموده :<br />
آنچه را كه مقدور انسان نبوده، و از تحمل و طاقتش بيرون بوده به انسان<br />
تكليف ننموده، ثانياً تكـاليف و مسئوليت هاى شرعـى و اخلاقـى را با ملاحظه وسع، كه 
به فرموده محققين مرحله اى كمتر از دايره قدرت است بر دوش انسـان قرار داده.<br />
اين نيست مگر جلوه رحمت و لطف و عنايت او بر بندگان، و همه انسانها تا روز قيامت.<br />
در سوره بقره آيه 233 و 286 و انعام آيه 152 و اعراف آيه 42 و مؤمنون آيه 62 به اين 
حقيقت اشاره فرمود :<br />
لاَ تُكَلِّفُ نَفْسٌ اِلاّ وُسْعَها.<br />
هيچ كس را تكليف جز به اندازه وسع نكنند.<br />
لاَ يُكَلِّفُ اللّهُ نَفْساً اِلاّ وُسْعَها.<br />
خداوند احدى را جز به اندازه سعه وجوديش تكليف ننمايد.<br />
روى اين حساب زن و شوهر، بايد در مسئله درخواستها و توقعاتشان از يكديگر، اين اخلاق 
كريمانه، و صفت رحيميه حضرت حق را سرمشق و الگوى خود قرار دهند.<br />
اوّلاً خارج از قدرت و طاقت چه در امور مادى، چه در امور معنوى از يكديگر چيزى 
نخواهند، كه تحميل خواسته، بيرون از حدّ قدرت، و درخواست كارى غير قابل تحمل ظلم 
است، و ظلم ظلمت روحى، و موجب عقاب الهى است.<br />
ثانياً قدرت و توان يكديگر را در خواسته ها ملاحظه ننمايند، بلكه توقعات، و خواسته 
هاى خود را به اندازه وسع و طاقت موجود قرار داده، و تكاليف طبيعى و روزمره را در 
حدى به يكديگر ارائه دهند، و از هم بخواهند، كه به شيرينى، و با شوق و اشتياق انجام 
بگيرد.<br />
اگر بتوانند، كه مى توانند از يكديگر كم توقع باشند، كه كم توقعى اخلاق حق، و خوى 
انبياء و امامان، و از ويژگيهاى اولياء الهى است.<br />
پُرتوقعى گاهى همان ارائه تكليف بيش از حد طاقت است، و بدون شك وقتى خواسته پرتوقع 
از طرف همسر تحقق پيدا نكند، موجب كدورت، و رنجش دل، و در نهايت كينه و نفرت، و در 
نتيجه تلخ شدن زندگى، و خرابى ساختمان صفا و صميميت، و عشق و محبت است.<br />
پُرتوقعى صفتى ناپسند، و محصول كبر و غرور، و يك بيمارى روحى و روانى، و برنامه اى 
خارج از محدوده انسانيت، و خصيصه اى زشت است.<br />
كم توقعى محصول وقار و ادب، و نتيجه معرفت و كرامت، و ميوه شيرين فروتنى و تواضع 
است.<br />
اگر بخواهيد زندگى شيرين تر از عسل گردد، و هيچ گاه اختلاف مورد توجهى پيش نيايد، و 
همسر شما دچار رنجش نگردد، و تحقير شخصيت نشود، و اين رنجش و تلخى به اطرافيان 
سرايت نكند، در تمام امور زندگى نسبت به يكديگر كم توقع باشيد، و بدانيد كم توقعى 
چون جلوه رحمت حق در زندگى است، موجب جلب خوشنودى و رضايت حق نسبت به شما مى شود.<br />
در هر صورتى زن و شوهر بايد نرمخو، باصفا، منبع عشق و محبت، و نسبت به يكديگر امور 
زندگى را آسان بگيرند، كه اين آسان گرفتن بابى از ابواب معروف است، و آنان كه اهل 
معروف، و پاك و پاكيزه از منكرات روحى و اخلاقى هستند، مورد توجه حق، و مستحق اجر و 
جزاى جميل از جانب پروردگارند.<br />
رسول خدا (صلى الله عليه وآله وسلم) فرمود :<br />
اَوَّلُ مَنْ يَدْخُلُ الْجَنَّةَ الْمَعْرُوفُ وَ اَهْلُهُ وَ اَوَّلُ مَنْ يَرِدُ 
عَلَيَّ الْحَوْضَ.[289]<br />
معروف و اهـلش اول وارد بهشت و اوّل وارد بر من در كـنار حـوض كوثـر هستند.<br />
امام صادق (عليه السلام) فرمود :<br />
اِنَّ لِلْجَنَّةِ باباً يُقالُ لَهُ : اَلْمَعْرُوفُ، لا يَدْخُلُهُ إِلاّ اَهْلُ 
الْمَعْرُوفِ، وَ اَهْلُ الْمَعْرُوفِ فِى الدُّنْيا هُمْ اَهْلُ الْمَعْرُوفِ فِى 
الاْخَرَةِ.[290]<br />
براى بهشت درى هست به نام معروف، از آن در جز اهل معروف وارد نمى شوند، و اهل معروف 
در دنيا، اهل معروف در آخرتند.<br />
رسول خدا فرمود :<br />
كُلُّ مَعْرُوف صَدَقَةٌ . . .[291]<br />
هر معروفى صدقه است.<br />
قرآن مجيد مزد هر معروف و انجام هر حسنه اى را ده برابر اعلام نموده است :<br />
مَنْ جاءَ بِالْحَسَنَةِ فَلَهُ عَشْرُ اَمْثالِها.[292]<br />
كم توقعى نوعى معروف، حسنه اى از حسنات روحى، و صدقه اى از صدقات اسلامى، و داراى 
ده برابر مزد است، چرا زن و شوهر در اين تجارت پرسود شركت نكنند، و تا پايان عمر 
خود، از اين حقيقت الهيه بهره مند نگردند، كه ممنوع نمودن خويش از عنايت حق و رحمت 
دوست ظلمى سنگين و گناهى بزرگ و خسارتى غيرقابل جبران است.<br />
گذشت و عفو<br />
زن و شوهر ممكن است گاهى نسبت به يكديگر مرتكب خطا و اشتباه شوند، زن امكان دارد در 
مسئله خانه دارى، پخت و پز، توجه به فرزندان، رعايت حق شوهر دچار خطا گردد، مرد نيز 
ممكن است در رفتار و كردار، اخلاق و روش، كارگردانى نسبت به منزل، قضاوت در حق زن 
دچار اشتباه شود، اشتباه و خطائى كه از هر دو طرف قابل گذشت و اغماض و عفو است، كه 
جاى گذشت و عفو هم در همين مورد است، در مواردى كه زندگى مسير طبيعى خودش را طى مى 
كند، موردى براى عفو وجود ندارد، بر مرد لازم اخلاقى و شرعى است كه از همسر خود در 
موارد لازم گذشت كند، بر زن هم لازم اخلاقى و شرعى است كه از شوهر خود عفو كند، در 
اين زمينه كبر و سخت گيرى و خودپسندى و بى توجهى به شخصيت طرف، و روى گردانى از 
دستورات حق و انبيا و ائمه در مسئله گذشت و عفو امرى ناپسند، و در بعضى از موارد 
حرام و موجب عقاب الهى است.<br />
عفو و گذشت از موارد احسان، و آراسته به احسان به فرموده قرآن محبوب خدا است :<br />
و العافين عن النّاس و الله يحبّ المحسنين.[293]<br />
عفو وگذشت به اندازه اى مهم است كه قرآن مجيد اجر عفوكننده را بر خدا مى داند :<br />
فمن عفا و اصلح فاجره على اللّه.[294]<br />
كسى كه گذشت كند و اصلاح نمايد، اجرش بر خداست.<br />
امام صادق (عليه السلام) فرمود :<br />
ثَلاثٌ مِنْ مَكارِمِ الدُّنْيا وَ الاْخِرَةِ : تَعْفُوا عَمَّنْ ظَلَمَكَ، وَ 
تَصِلُ مَنْ قَطَعَكَ، وَ تَحْلُمُ اِذا جُهِلَ عَلَيْكَ.[295]<br />
سه چيز از مكرمت هاى دنيا و آخرت است : گذشت از كسى كه بر تو ستم كرده، صله رحم با 
رحمى كه با تو بريده، بردبارى نسبت به آنكه در حق تو به نادانى رفتار كرده.<br />
رسول حق (صلى الله عليه وآله وسلم) فرمود :<br />
اِنَّ اللّهَ عَفُوٌ يُحِبُّ الْعَفْوَ.[296]<br />
همانا خدا گذشت كننده است و گذشت را دوست دارد.<br />
و نيز فرمود :<br />
مَنْ اَقالَ مُسْلِماً عَثْرَتَهُ اَقالَ اللّهُ عَثْرَتَهُ يَوْمَ 
الْقِيامَةِ.[297]<br />
كسـى كه از لغـزش مسـلمانى بگـذرد، خـداوند در قـيامت از لـغزش او <br />
خواهد گذشت. <br />
امام صادق (عليه السلام) فرمود :<br />
اِنّا اَهْلُ بَيْت مُرُوَّتُنَا الْعَفْوُ عَمَّنْ ظَلَمَنا.[298]<br />
ما اهل بيتى هستيم كه جوانمردى ما، گذشت از كسـى است كه بـر مـا سـتم روا داشته.<br />
رسول خدا (صلى الله عليه وآله وسلم) فرمود :<br />
تَجاوَزُوا عَنْ ذُنُوبِ النّاسِ يَدْفَعِ اللّهُ عَنْكُمْ بِذلِكَ عَذابَ 
النّارِ.[299]<br />
از خطاهاى مردم گذشت كنيد، خداوند به اين خاطر عـذاب جهنم را از شـما دفع مى كند.<br />
اميرالمؤمنين (عليه السلام) فرمود :<br />
قِلَّةُ الْعَفْوِ اَقْبَحُ الْعُيُوبِ، وَ التَّسَرُّعُ اِلَى الاِْنْتِقامِ 
اَعْظَمُ الذُّنُوبِ.[300]<br />
كم گذشتى زشت ترين عيب، و عجله در انتقام از بزرگترين گناهان است.<br />
و آن حضرت فرمود :<br />
شَرُّ النّاسِ مَنْ لا يَعْفُو عَنِ الزَّلَّةِ وَ لا يَسْتُرُ الْعَوْرَةَ.[301]<br />
بدترين مردم كسى است كه از لغزش طرف خود گذشت نكند، و عيب را نپوشاند.<br />
امام صادق (عليه السلام) مى فرمايد :<br />
عَفْواً مِنْ غَيْرِ عُقُوبَة، وَ لا تَعْنيف، وَ لا عَتَب.[302]<br />
عفو بايد بدون جريمه و خشونت و نكوهش و سرزنش انجام بگيرد.<br />
بر اساس آيات قرآن و روايات : عفو محبوب خدا، اجر عفوكننده بر خدا، از مكارم دنيا و 
آخرت، موجب نجات از جهنم، و همرنگى با اهل بيت، و كم گذشتى نشان بيمارى و عيب باطن، 
و شرارت نفس انسان است.<br />
چرا زن و مرد در زندگى خود، به هنگام پيش آمدن خطا از يكديگر گذشت نكنند، تا محبوب 
خدا شده، از اجر الهى بهره مند گشته، و منبع مكارم دنيا و آخرت شناخته شوند، و با 
امامان معصوم همرنگى نشان داده، و جزء آنان محسوب گردند، اين همه محصول يك تجارت 
الهى و معنوى است كه از دست دادنش عاقلانه نيست، و آراسته شدن به آن كارى سهل و 
آسان، و عملى ساده و بى زحمت است.<br />
مرد و زن اگر به وقت خطا عفو و گذشت را شيوه خود كنند، و اين حقيقت عرشى را مدتى 
كوتاه به تمرين بگذارند، در آنان قوّت مى گيرد، و پس از اندك زمانى به اين صفت 
ملكوتى آراسته مى شوند.<br />
* * *<br />
تغافل يا خود به فراموشى زدن<br />
از صفات بسيار پسنديده و والا و باارزش، كه آراسته به آن در ميان مردم بسيار كم است 
تغافل مى باشد.<br />
ديدن خطا و تقصير، مشاهده عيب و نقص، و خود را به فراموشى زدن، به شكلى كه طرف 
مقابل يقين كند، انسان از مسئله به هيچ عنوان مطلع و آگاه نشد، از عاليترين حالات 
روحى و پرقيمت ترين صفات انسانى است.<br />
اين نهايت مكرمت و بزرگوارى و شخصيت است كه مرد از زن خود خطائى ببيند، و زن از 
شوهر خود اشتباهى ملاحظه كند، و خود را در كمال جوانمردى و آقائى و كرامت، عمداً به 
فراموشى بزند، و اين به فراموشى زدن را در تمام پيش آمدهاى آينده حفظ كند.<br />
اميرالمؤمنين (عليه السلام) فرمود :<br />
اِنَّ الْعاقِلَ نِصْفُهُ اِحْتِمالٌ، وَ نِصْفُهُ تَغافُلٌ.[303]<br />
نيمى از وجود عاقل و خردمند تحمل و صبر و بردبارى، و نيم ديگرش خود به فراموشى زدن 
است.<br />
و فرمود :<br />
اَشْرَفُ اَخْلاقِ الْكَريمِ كَثْرَةُ تَغافُلِهِ عَمّا يَعْلَمُ.[304]<br />
شريفترين اخلاق انسان باكرامت، كثرت تغافل او از چيزى است كه مى داند.<br />
و نيز آن حضرت فرمود :<br />
لا عَقْلَ كَالتَّجاهُلِ، لا حِلْمَ كَالتَّغافُلِ.[305]<br />
تدبيرى مانند خود را به بيخبرى زدن، و حلمى همچون خود را به فراموشى زدن نيست.<br />
ذره بينى، ذره به حساب آوردن، توقع عصمت همه جانبه داشتن، بى گذشتى، به رخ كشيدن 
خطا، و به قول معروف متّه در خشخاش گذاشتن همه و همه خلاف اخلاق، و به قول 
اميرالمؤمنين (عليه السلام) باعث ناگوارى زندگى است.[306]<br />
عفو و گذشت، و از آن بالاتر تغافل و خود را به فراموشى زدن، براى زن و شوهر امرى 
لازم و واجب است، و با اين گونه صفات پسنديده، و اخلاق حميده عيش و زندگى همراه با 
لذت و خوشى برقرار، و اعصاب در آرامش كامل، و جسم و جان در مصونيت همه جانبه در 
مقابل هجوم بسيارى از امراض و بيماريهاست.<br />
عفو و گذشت و تجاهل و تغافل ميوه شيرين فروخوردن خشم و به فرموده قرآن مجيد كظم 
غيظ، و دورى از خشم و غضب و فرار از عصبانيت و از كوره در رفتن است.<br />
خشم و غضب و ممارات و لجبازى، و بگو و مگو كردن طولانى و بيجا، مورد نفرت حق، و 
نشانه اى از شعله هاى جهنم، و صفتى ناپسند، و خوئى ددمنشانه، و موجبى براى در هم 
ريختن بناى زندگى و در نهايت علّت طلاق و جدائى، و غرق شدن در منجلاب بسيارى از 
معاصى و گناهان، و آلوده شدن به هر شرّ و شرارت است.<br />
در زشتى بگو مگو كردن، و لجبازى با يكديگر در روايت بسيار مهمى آمده : مردى به حضرت 
سيدالشهداء (عليه السلام) با لحنى زننده گفت : بيا بنشين تا در مسئله دين با هم 
مناظره و مجادله كنيم، حضرت فرمود : اى مرد، من نسبت به دينم آگاهم، و هدايت حق 
براى من، مانند روز روشن و معلوم است، تو اگر در اين زمينه دچار جهلى برو و جهل خود 
را علاج كن.<br />
مالى وَ لِلْمُماراةِ.<br />
مرا چه نسبت با بگو مگو كردن و جدال و جار و جنجال، كه اين نيست مگر وسوسه 
شيطان[307]، براى انداختن انسان در گناه و معصيت!!<br />
بگو و مگو و جدال و دعواى لفظى اگر براى اثبات حق باشد، و از مصاديق جدال احسن، 
بدون ترديد مانعى ندارد، بلكه زمينه پيشرفت علم و دانش، و كشف حق و حقيقت است و 
امرى عقلى و علمى و شرعى است، ولى اگر از باب لجبازى، و كوبيدن يكديگر، و ضربه زدن 
به شخصيت، و به هم ريختن آرامش باشد، بدون شك حرام، و مرتكب آن عاصى و مستحق عقاب 
است.<br />
حضرت رضا (عليه السلام) به عبدالعظيم حسنى فرمود :<br />
دوستانم را از طرف من سلام برسان، و به آنان بگو، براى شيطان نسبت به وجود خود راهى 
قرار ندهيد، آنان را به راستى در گفتار، و اداء امانت، و رعايت سكوت، و ترك مجادله 
و بگو مگو در آنچه كه براى آنان سودى ندارد امر كن.[308]<br />
<br />
خشم و غضب<br />
روايات و معارف اسلامى، به دنبال آيات قرآن، همگان را از خشم و غضب، و عصبانيت و از 
كوره در رفتن برحذر مى دارند، و غضب را عاملى نابودكننده، نشانه سبك مغزى، علت 
هلاكت، و آتشى از سوى شيطان، و نوعى جنون و ديوانگى مى دانند، و آن را منشأ تمام 
شرور معرفى مى كنند.<br />
اميرالمؤمنين (عليه السلام) در جملاتى حكيمانه به اين معانى اشاره دارند :<br />
اَلْغَضَبُ شَرٌّ اِنْ اَطْلَقْتَهُ دَمَّرَ.[309]<br />
خشم و عصبانيت شرّى است كه اگر آن را در وجودت آزاد بگذارى نابودت <br />
مى كند.<br />
اَلْغَضَبُ مَرْكَبُ الطَّيْشِ.[310]<br />
خشم، مركب سبك مغزان است.<br />
اَلْغَضَبُ يُثيرُ كَوامِنَ الْحِقْدِ.[311]<br />
خشم و غضب آتش پنهانى هاى كينه را شعلهور مى سازد.<br />
امام صادق (عليه السلام) فرمود :<br />
اَلْغَضَبُ مِفْتاحُ كُلَّ شَرٍّ.[312]<br />
خشم كليد هر زيانى است.<br />
آرى خشمگين دچار هر نوع اشتباه مى شود، به شخصيت طرف مقابل حمله مى كند، به اعصاب و 
قلبش فشار وارد مى آيد، چهره اش سرخ و خونين رنگ مى گردد، مى زند، خراب مى كند، آتش 
مى زند، طلاق مى دهد، ضربه وارد مى نمايد، خسارت به بار مى آورد و . . .<br />
رسول حق (صلى الله عليه وآله وسلم) فرمود :<br />
الْغَضَبُ جَمْرَةٌ مِنَ الشَّيْطانِ.[313]<br />
خشم آتشى از شيطان است.<br />
على (عليه السلام) فرمود :<br />
اَلْحِدَّةُ ضَرْبٌ مِنَ الْجُنُونِ لاَِنَّ صاحِبَها يَنْدَمُ فَاِنْ لَمْ 
يَنْدَمْ فَجُنُونُهُ مُسْتَحْكَمٌ.[314]<br />
خشم و غضب نوعى از ديوانگى است، همانا دارنده اين حالت، پشيمان مى شود، اگر نادم 
نشد ديوانگى او قوى و محكم است.<br />
و آن حضرت فرمود :<br />
اَلْغَضَبُ يُفْسِدُ الاَْلْبابَ وَ يُبْعِدُ مِنَ الصَّوابِ.[315]<br />
خشم فاسدكننده مغزها و دوركننده انسان از حق و درستى است.<br />
و در حمله شديدى به اين حالت شيطانى فرمود :<br />
لَيْسَ مِنّا مَنْ لَمْ يَمْلِكْ غَضَبَهُ.[316]<br />
آنكس كه جلودار غضب و خشمش نباشد از ما نيست.<br />
و فرمود :<br />
مَنْ غَلَبَ عَلَيْهِ غَضَبُهُ وَ شَهْوَتُهُ فَهُوَ فى حَيِّزِ الْبَهائِمِ.[317]<br />
كسى كه خشم و شهوت بر او غلبه دارد در جرگه حيوانات است.<br />
حضرت باقر (عليه السلام) در رابطه با فروخوردن خشم، و خوددارى از عصبانيت فرمود:<br />
مَنْ كَظَمَ غَيْظاً وَ هُوَ يَقْدِرُ عَلى اِمْضائِهِ حَشَا اللّهُ قَلْبَهُ 
اَمْناً وَ ايماناً يَوْمَ الْقِيامَةِ.[318]<br />
كسى كه خشم خود را فرو خورد، در صورتى كه قدرت خرج كردن آن را دارد، خداوند در 
قيامت قلبش را از آرامش و ايمان پر مى كند.<br />
على (عليه السلام) فرمود :<br />
مَنْ كَفَّ غَضَبَهُ سَتَرَ اللّهُ عَوْرَتَهُ.[319]<br />
كسى كه غضب خود را نگاهدارد، خداوند عيب او را مى پوشاند.<br />
به حارث همدانى يار وفادارش نوشت :<br />
وَ اكْظِمِ الْغَيْظَ، وَ تَجاوَزْ عِنْدَ الْمَقْدِرَةِ، وَ احْلُمْ عِنْدَ 
الْغَضَبِ، وَ اصْفَحْ مَعَ الدَّوْلَةِ، تَكُنْ لَكَ الْعاقِبَةُ.[320]<br />
غيظ و غضب را فروخور، به وقت قدرت گذشت كن، به هنگام خشم بردبار باش، با داشتن 
تـوان و نـيرو بر خطاكار بپوشان، تا بـراى تو عاقبت بـخيرى ميّسر گردد.<br />
در روايات زيادى در كتاب شريف كافى، وسائل، بحار الانوار آمده كه مزد فروخوردن خشم 
نسبت به همگان، ايمن شدن از غضب حق در قيامت، و اتصال به رحمت حق در محشر است.<br />
از حضرت مسيح علت غضب را پرسيدند فرمود :<br />
اَلْكِبْرُ، وَ التَّجَبُّرُ، وَ مَحْقَرَةُ النّاسِ.<br />
علت و ريشه و شروع غضب از سه چيز است : كبر و خود بزرگ بينى، خودخواهى، بى ارزش 
دانستن مردم.<br />
در سفارشات رسول حق به اميرالمؤمنين (عليه السلام) آمده :<br />
لاَتَغْضَبْ، فَاِذا غَضِبْتَ فَاقْعُدْ، وَ تَفَكَّرْ فى قُدْرَةِ الرَّبِّ عَلَى 
الْعِبادِ وَ حِلْمِهِ عَنْهُمْ، وَ اِذا قيلَ لَكَ اِتَّقِ اللّهَ فَانْبُذْ 
غَضَبَكَ وَ راجِعْ حِلْمَكَ.<br />
غضب مكن، چون غضب كردى بنشين، و در قدرت و تسلط حق نسبت به بندگان و بردبارى آن 
وجود مقدس در برابر آنان فكر كن، و چون در حال غضب داشتنت به تو گفتند : از خدا 
پروا كن غضب را دور انداز، و به حلم و بردبارى و عادى شدن حال برگرد.<br />
* * *<br />
فخر فروشى<br />
از زشتى هاى اخلاق فخرفروشى به ديگران است، فخر فروشى در فرهنگ اسلام به عنوان گناه 
و معصيت شناخته شده، و آلوده به اين حالت شيطانى مستوجب عقاب الهى است، مگر اينكه 
توبه كند و به ادب و وقار و خضوع و فروتنى بازگردد.<br />
زن و شوهرى كه نسبت به يكديگر تعهد شرعى و اخلاقى دارند، و با ديدن يكديگر قبل از 
ازدواج مورد پسند هم واقع شدند، و با وضعى كه از نظر خانواده و مال و جمال و قوم و 
قبيله هر يك داشتند و مورد قبول واقع شدند، و اكنون با يكديگر زندگى مى كنند، اگر 
موردى پيش آمد بايد از به رخ كشيدن خانواده، و حسب و نسب و مال و ثروت و جوانى و 
زيبائى و علم و دانش، نسبت به يكديگر سخت بپرهيزند، كه فخرفروشى ايجاد آزار روحى و 
سوز درون مى كند، و گاهى شرمندگى، و زمينه خشم و نفرت، و كينه و دشمنى و نشان دادن 
عكس العمل در طرف مقابل ببار مى آورد، و چه بسا كه به جنگ و دعوا، و كشمكش و نزاع و 
تفرقه و طلاق منجر شود، در اين صورت بار سنگين اين همه تبعات زشت فخرفروشى به گردن 
فخرفروش است.<br />
اميرالمؤمنين (عليه السلام) فرمود :<br />
لا حُمْقَ اَعْظَمُ مِنَ الْفَخْرِ.[321]<br />
حماقتى بزرگ تر از فخرفروشى به ديگران نيست.<br />
و در كلامى حكيمانه فرمود :<br />
ضَعْ فَخْرَكَ، وَ احْطُطْ كِبْرَكَ، وَ اذْكُرْ قَبْرَكَ.[322]<br />
فخرفروشى را بگذار، و كبر را ترك كن، و بياد قبرت باش.<br />
آنقدر فخرفروشى زشت و ناباب است كه حضرت سجاد در دعاى نوزدهم صحيفه به پيشگاه حق 
عرضه مى دارد :<br />
وَاعْصِمْنى مِنَ الْفَخْرِ.<br />
از اينكه نسبت به ديگران به وضع خود افتخار كنم مرا حفظ كن.<br />
على (عليه السلام) فرمود :<br />
ما لاِبْنِ آدَمَ وَ الْفَخْرَ، اَوَّلُهُ نُطْفَةٌ، وَ آخِرُهُ جيفَةٌ، لا 
يَرْزُقُ نَفْسَهُ، وَ لا يَدْفَعُ حَتْفَهُ.[323]<br />
فرزند آدم را به فخر فروشى چه، ابتداى او نطفه و پايانش مردارى بدبو است، روزى او 
در اختيار ديگرى است، و قدرت دفع مرگ خويش را ندارد.<br />
كتاب خدا در آيات متعددى متذكر اين معناست، كه حضرت حق مردم متكبر و فخرفروش را 
دوست ندارد.<br />
اِنَّ الله لا يُحِبُّ كُلَّ مُخْتال فَخُور.[324]<br />
در هر صورت زن و شوهر بايد نسبت به يكديگر از افتخار به خانواده، جمال، مال و منال، 
اندوخته و ثروت، علم و دانش، بپرهيزند كه همه اينها از بين رفتنى است، و اين اخلاق 
ابليسى مايه درد سر و زحمت و رنجش خاطر، و موجب از بين رفتن عشق و علاقه، و باعث 
دعوا و نزاع، و افتادن از نظر رحمت حضرت حق است.<br />
* * *<br />
رفتار<br />
حركات زن و شوهر نسبت به يكديگر بايد محصول ادب و وقار، دوستى و رفاقت، تعاون و 
همكارى، عشق و علاقه، و تواضع و فروتنى باشد.<br />
كردار زن و شوهر نسبت به هم بايد بر اساس احترام متقابل، و ارج نهادن به شخصيت 
يكديگر باشد.<br />
مرد بايد بداند زن از نظر خلقت و آفرينش ظريف، لطيف، كانون مهر و عاطفه، و منبع عشق 
و علاقه و حيا و شرم است، در رفتار با او لازم است تمام اين خصوصيات را لحاظ كند.<br />
زن بايد بداند مرد از نظر خلقت موجودى است قوى، مقاوم، و داراى حالات و احوالاتى 
سنگين تر از زن، وخلاصه ساختمانى كه قوام زندگى متكى بهوجوداوست.<br />
الرّجال قوّامون على النّساء بما فضّل الله بعضهم على بعض و بما انفقوا من 
اموالهم.[325]<br />
مردان قوام زندگى زنانند، به واسطه برترى، كه خدا بعضى را بر بعض ديگر مقرّر داشته 
و به خاطر آنكه از اموال و ثروت خود براى زندگى خانواده و گذران امور همسر و 
فرزندان خرج مى كنند.<br />
روى اين حساب همسران باكرامت، و زنان بزرگوار، بايد در رفتار خود نسبت به شوهران 
اين معانى را رعايت نمايند، كه تحقق اصل عالى توافق و همزيستى مسالمت آميز در سايه 
رعايت اين واقعيات از جانب دو طرف امكان پذير است.<br />
سعى كنيم عمل و كردار و رفتار هر يك نسبت به ديگرى مصداق حقيقى عمل صالح و كردار 
شايسته باشد، تا هم امور زندگى را بگذرانيم، و هم از اجر و ثواب اخروى به خاطر عمل 
صالح و جلب رضايت يكديگر بهره مند شويم.<br />
گفتار<br />
زن و شوهر سخن و كلامشان با يكديگر بايد آميخته به عشق و محبت و بيان عاطفه و 
احساس، و جلوه شعور و عقل، و وجدان و انصاف باشد.<br />
بايد در سخن گفتن با يكديگر از قول عدل[326]، قول حسن[327]، قول ليّن[328]، قول 
ميسور[329]، قول احسن[330]، استفاده نمايند.<br />
سخن وقتى رنگ خدائى داشته باشد، قضاوت وقتى صحيح باشد، كلام وقتى نرم و ساده و سهل 
باشد، گفتار وقتى ريشه در عدالت و انصاف داشته باشد، به زندگى، گرمى، استحكام، عشق 
و سلامت مى بخشد.<br />
سخن وقتى سخن حق باشد، و لحن آن لحنى گرم و همراه با عاطفه و محبت باشد، مزدش باز 
شدن چشم بصيرت، و شنيدن آواى حق است.<br />
رسول خدا (صلى الله عليه وآله وسلم) فرمود :<br />
لَوْ لا تَكْثيرٌ فى كَلامِكُمْ وَ تَمْريجٌ فى قُلُوبِكُمْ لَسَمِعْتُمْ ما 
اَسْمَعُ وَ لَرَأَيْتُمْ ما اَرى.[331]<br />
اگر كثرت كلام شما نبود، و سرزمين قلب شما چراگاه شيطان قرار نمى گرفت هر آينه مى 
شنيديد آنچه را من مى شنوم، و مى ديديد آنچه را من مى بينم!<br />
از سخن زياد و كثرت كلام و اضافه گفتن، و بيان آنچه كه سود دنيائى و آخرتى ندارد 
بپرهيزيد.<br />
رسول حق (صلى الله عليه وآله وسلم) فرمود :<br />
مِنْ حُسْنِ اِسْلامِ الْمَرْءِ تَرْكُهُ الْكَلامَ فيما لا يَعْنيهِ.[332]<br />
از نيكوئى اسلام مرد، ترك سخن در چيزى است كه براى او فايده ندارد.<br />
اميرالمؤمنين(عليه السلام) بر مردى پرگو گذشت به او فرمود: اى مرد پرونده اى را 
بدست حافظان عمل از سخن اضافى پر مى كنى، كه آن پرونده به حق عرضه مى شود، سخن در 
امور فايده دار بگو، و از بيان آنچه سودمند نيست بپرهيز.<br />
ابوذر فرمود :<br />
اِجْعَلِ الدُّنْيا كَلِمَتَيْنِ : كَلِمَةً فى طَلَبِ الْحَلالِ، وَ كَلِمَةً 
لِلاْخِرَةِ وَ الثّالِثَةُ تَضُرُّ وَ لا تَنْفَعُ فَلا تَرِدْها.[333]<br />
دنيا را دو كلمه قرار بده، سخنى در طلب حلال در تمام زمينه ها، و سخنى در طلب آخرت، 
سخن سوم زيانبار و بى منفعت است، در آن وارد مشو.<br />
رسول حق (صلى الله عليه وآله وسلم) فرمود :<br />
كُلُّ كَلامِ اِبْنِ آدَمَ عَلَيْهِ لا لَهُ اِلاّ اَمْرٌ بِمَعْرُوف اَوْ نَهْيٌ 
عَنْ مُنْكَر، اَوْ ذِكْرُ اللّهِ.[334]<br />
تمام سخن فرزند آدم به زيان اوست نه به سودش، مگر امر به معروف يا نهى از منكر، يا 
ذكر خدا.<br />
اميرالمؤمنين (عليه السلام) فرمود :<br />
مَنْ كَثُرَ كَلامُهُ كَثُرَ خَطاؤُهُ، وَ مَنْ كَثُرَ خَطاؤُهُ قَلَّ حَياؤُهُ، وَ 
مَنْ قَلَّ حَياؤُهُ قَلَّ وَرَعُهُ، وَ مَنْ قَلَّ وَرَعُهُ ماتَ قَلْبُهُ، وَ 
مَنْ ماتَ قَلْبُهُ دَخَلَ النّارَ.[335]<br />
كسى كه سخن و كلامش زياد شود، خطا و اشتباهش فراوان مى شود، و آنكه خطايش زياد 
گردد، حيا و شرمش اندك مى گردد، و آنكه حياءاش اندك شود، پارسائى اش كم مى شود، و 
هر كه پارسائى اش و ورعش كم شود دلش مى ميرد، و آنكه دلش بميرد وارد آتش جهنم مى 
شود!!<br />
زن و شوهر در خانه با هم سخن از آهنگ زندگى بگويند، از مايحتاج خانه و نياز يكديگر 
و فرزندان حرف بزنند، نسبت به هم اظهار علاقه و محبت كنند، يكديگر را به حق و صبر 
توصيه نمايند، اسرار يكديگر را حفظ كرده و حرف خانه را به خانه پدر و مادر و اقوام 
و دوستان نبرند، خانه را محل كلام حق، نماز، قرآن و پرهيز از دروغ، غيبت، و فحش و 
ناسزا، و تحقير يكديگر قرار دهند، كه از آيات قرآن و روايات استفاده مى شود دروغ، 
غيبت، تهمت، ناسزا و فحش و تمسخر و تحقير، انسان را از رحمت خدا دور، و مستحق عقاب 
الهى مى كند.<br />
مرد از آوردن اهل گناه به خانه، و تشكيل مجالس خلاف حق در منزل بپرهيزد كه ابتدا 
زيان و ضررش به خود و زن و بچه اش باز مى گردد، آنگاه آخرت او و اهل بيت وى را به 
باد مى دهد.<br />
زن از اسراف در امور حيات، و مخارج بيهوده، و خرج اضافى به بار آوردن كه گاهى محصول 
تلخ چشم همچشمى است بپرهيزد، كه هر دينار آن در قيامت حساب دارد.<br />
مرد و زن با روش و اخلاق و گفتار و كردار خود، وقار و ادب، و ديندارى، و سلامت نفس 
را عملاً به فرزندان و اطرافيان خود سرايت دهند، كه ثواب هدايت يك انسان گرچه فرزند 
خود آدم باشد بمانند هدايت تمام انسانهاى آفريده شده است.<br />
<br />
<br />
</p>

</body>

</html>
