<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">

<head>
<meta http-equiv="Content-Type" content="text/html; charset=utf-8" />
<link rel="stylesheet" href="../text.css" />
<title>Untitled 1</title>
</head>

<body>

<p>( قـال الصـادق (عليه السلام) : اكثـر الخيـر فـى النّسـاءِ )<br />
&quot; وسائل الشيعه ، ج 14 ، ص 11 &quot;</p>
<h1>4 موقعيت زن در تاريخ بشر و اسلام</h1>
<p>
<br />
انحراف فكرى انسان گمراه نسبت به زن<br />
اقوام و مللى كه بر اثر كبر و نخوت از تعاليم حق، كه به وسيله كتب آسمانى، و زبان 
پاك انبياء تبليغ مى شد جدا مى زيستند، در تمام امور جهان و انسان دچار انحراف فكرى 
شدند، و نسبت به هستى و مخلوقات آن بطور اغلب، در قضاوت خود به تاريكى ره سپردند، و 
مسائلى دور از حقيقت، و مطالبى خلاف واقعيت گفتند، و بر اساس همان برداشتهاى غلط و 
قضاوت هاى ظالمانه زندگى كردند، و از اين طريق ظلم سنگينى بر خود و ديگران روا 
داشتند، و صفحات تاريخ حيات را به زشتى و پليدى نقّاشى كردند.<br />
از جمله قضاوت هاى آنان نسبت به زن بود، كه قضاوتى دور از حقيقت، و امرى خلاف اخلاق 
و انسانيت، و برنامه اى ضد حق و واقعيت بود.<br />
من در مطالعاتم در كتبى كه در اين زمينه نوشته شده چه كتب غربى و چه كتابهاى تأليف 
شده در شرق به اين نتيجه رسيدم، كه اقوام و ملل جداى از حق و بريده از وحى، و 
فرورفته در هواى نفس و غرق افكار غلط چه در غرب و چه در شرق، نسبت به زن ده گونه 
قضاوت ظالمانه و دور از منطق عقل و زبان انسانيت داشتند.<br />
1 ـ موجودى است صد در صد ضعيف و ناتوان: بر اين اساس بايد نسبت به مرد در تمام 
جهات، بى چون و چرا تابع و فرمانبردار و محكوم باشد، و حق مداخله در هيچ كارى را 
حتى در چهارچوب خانه شخصى ندارد.<br />
2 ـ موجودى است داراى روح شيطانى: بر اين ملاك يا صد در صد خارج از حدود انسانيت 
است، يا اگر بهائى به او داده شود چيزى بين انسان و حيوان است، روى اين حساب فاقد 
ارزش مى باشد، و قابل احترام نيست، و براى وى هيچ گونه شخصيتى نمى توان تصوّر كرد.<br />
3 ـ براى او مالكيت و اختيار دارى نسبت به اشياء و عناصرى كه قابل ملكيت است وجود 
ندارد، اگر مرد صلاح بداند مى تواند مالك شود، آن هم نه هر چه را بخواهد.<br />
4 ـ از جانب ارث گذارندگان هيچ گونه ارثى نمى برد، بلكه خود او از عناصر ارث است كه 
پس از مرگ پدر يا شوهر به ديگران ارث مى رسد!!<br />
5 ـ عبادت و بندگى و ورود در حوزه معنويت حق او نيست، چون عباداتش فاقد ارزش است، و 
اجر و مزدى براى عبادت ندارد زيرااز نظر عقلى بسيار ضعيف و موجودى بوالهوس است.<br />
6 ـ از نظر حقوقى و قضائى لياقت انتساب به پدر و پسر خود را ندارد، تنها چيزى كه 
رابط بين آنهاست خون است، فقط مى توان او را نسبت به پدر و پسرش هم خون خواند، نه 
فرزند پدر و مادر فرزند!<br />
7 ـ چون شوهر كرد فرزندان وى نوه پدر او نيستند، بيگانگى بين پدر زن و فرزندان زن 
حكومت قطعى دارد، نسبت از جانب اولاد ذكور است.<br />
8 ـ بين او و مرد در مسئله مرگ تفاوت كلّى وجود دارد، مرد پس از مردن باقى، و زن پس 
از پايان عمر فانى است.<br />
9 ـ در تصرف عنوان شيئيت است، روى اين حساب مرد هرگونه تصرّفى در مال و ثروتش دارد، 
همان تصرف را نسبت به زن دارد، مى تواند او را قرض بدهد، به اجاره واگذار كند، 
ببخشد، بفروشد، اخراج كند و نهايتاً به قتل برساند.<br />
10 ـ كالاى شهوت است تنها براى لذت برى مرد آفريده شده، و مرد هم در لذت برى و بهره 
گيرى از او قانونى نمى شناسد، در اين قسمت دهم اروپا و آمريكاى جداى از نبوت انبيا 
آنچنان نسبت به زن راه افراط پيموده، كه حدى براى آن نيست، زن در قسمت عمده اى از 
مغرب زمين كالاى سينما، تلويزيون، ويدئو، ماهواره و انواع مجلات براى جلب و جذب 
مشترى بيشتر، و درآمد مالى سنگين تر براى مؤسّسات حيوانى و شهوانى است!!<br />
<br />
پاسخ اسلام به انحرافات فكرى انسان <br />
گمراه نسبت به زن <br />
اسلام آئين و دين الهى است، اسلام فرهنگ فطرت و آهنگى هماهنگ با تمام شئون انسان و 
انسانيت است، نظام مسائل و قوانين در اسلام از جانب خداوند بزرگى است كه بناى 
ساختمان انسان را بنا نهاده، او كه مى داند انسان چيست و كيست و داراى چه ظاهر و 
باطنى است، بر اساس كيان و حيثيّت و موجوديت او قانون وضع كرده، و وى را به حقايقى 
كه بايد برسد هدايت نموده است.<br />
اسلام در پاسخ ياوه هاى دهگانه اى كه در طول تاريخ حيات نسبت به زن گفته شده، و 
آنها را در افكار و انديشه ملل رسوخ داده و به عنوان فرهنگ درآورده بود چنين مى 
گويد:<br />
1 ـ خلقت زن و كيفيت وجود او همانند مرد است و صد در صد مصداق حقايق و واقعياتى 
است، كه حضرت حق از خلقت او هدف داشته، و با تمام وجود محقق به حقيقت انسانيت است و 
خلاصه با تمام حيثيت انسان است انسانى كه:<br />
لَقَدْ خَلَقْنَا الاِْنْسانَ فى اَحْسَنِ تَقْويم.[38]<br />
به حقيقت كه انسان را در نيكوترين سيرت و صورت آفريديم.<br />
صُنْعَ الله الَّذى اَتْقَنَ كُلَّ شَيْئ اِنَّهُ خَبيرٌ بِما تَفْعَلُونَ.[39]<br />
صنع خداست، خدائى كه هر چيزى را در كمال اتقان و استحكام ساخته كه او به آنچه انجام 
مى دهيد آگاه است.<br />
اَلَّذى اَحْسَنَ كُلَّ شَيْئ خَلَقَهُ.[40]<br />
خدائى كه هر چيزى را به نيكوترين وجه آفريد.<br />
2 ـ براى زن روح الهى و انسانى محض قرار داده شده، همان روحى كه از جانب حق در او 
دميده شد و او را به خاطر اين روح امتيازى خاص بخشيد و وى را منبع ظهور كمالات قرار 
داد، روحى كه با روح مرد تفاوت ندارد، هويتى كه با هويت مرد يكسان است، گوهرى كه با 
گوهر ذاتى مرد يكى است.<br />
يا اَيُّهَا النّاسُ اتَّقُوا رَبَّكُمُ الَّذى خَلَقَكُمْ مِنْ نَفْس واحِدَة وَ 
خَلَقَ مِنْها زَوْجَها وَ بَثَّ مِنْهُما رِجالاً كَثيراً وَ نِساءً.[41]<br />
اى مردم از پروردگارتان پرواكنيد كه همه شمارا از يك انسان آفريد،و همسر او را از 
جنس او خلق كرد،و از آن دو نفر مردانو زنان فراوانى در روى زمين منتشركرد.<br />
وَ مِنْ آياتِهِ اَنْ خَلَقَ لَكُمْ مِنْ اَنْفُسِكُمْ اَزْواجاً لِتَسْكُنُوا 
اِلَيْها.[42]<br />
از نشانه هاى قدرت خداوند اين است كه همسران شما را از جنس شما قرار داد تا به 
وسيله آنها آرامش يابيد.<br />
در تفسير عياشى از حضرت باقر(عليه السلام) روايت شده كه خداوند حوا را از باقى 
مانده خاك آدم آفريد.<br />
نوع اين آيات نشان مى دهد كه در خلقت زن از نظر ظاهر و باطن كمى و كاستى وجود 
ندارد، و روح او همان روحى است كه از جانب حق در او دميده شده و بالقوه موجودى 
كامل، احسن، و اتقن است كه مى تواند از استعداد و فطرت و روح و عقل خود، در سايه 
هدايت حق كمك گرفته به عاليترين مقامات معنوى برسد، و مى تواند از همه واقعيات و 
حقايق چشم پوشى كند و به اسفل سافلين وارد شود.<br />
3 ـ او داراى حق مالكيت است، و محصول زحمات او در زمينه هاى كارهاى پسنديده و مشروع 
حق خود اوست، و مسئله مالكيت او و تصرفاتش در آنچه ملك اوست بدون كم و كاست همانند 
مرد است.<br />
وَ اَنْ لَيْسَ لِلاِْنْسانِ اِلاّ ما سَعى.[43]<br />
و براى آدمى جز آنچه به سعى خود انجام داده نخواهد بود.<br />
آرى انسان مالك سعى و كوشش و عمل و حركت خود است، و اين واقعيتى است كه حضرت حق در 
دنيا و آخرت به هر انسانى چه زن و چه مرد واگذار كرده است.<br />
لا يَحِلُّ لَكُمْ اَنْ تَأْخُذُوا مِمّا اتَيْتُمُوهُنَّ شَيْئاً.[44]<br />
و براى شما مردان حلال نيست كه چيزى از مهريه آنان را كه به آنها پرداخت كرده ايد 
بگيريد.<br />
امام صادق(عليه السلام) در روايتى مى فرمايند:<br />
السُّرّاقُ ثَلاثَةٌ : مانِعُ الزَّكاةِ، وَ مُسْتَحِلُّ مُهُورِ النِّساءِ وَ 
كَذالِكَ مَنِ اسْتَدانَ وَ لَمْ يَنْوِ قَضاءَهُ.[45]<br />
دزدان سه نفرند: آنكه از پرداخت زكات بخل ورزد، آنكه خوردن مهريه همسر خود را حلال 
دانسته و به او نپردازد، و كسى كه از مردم وام بگيرد و قصد پرداخت آن را نداشته 
باشد.<br />
وَ الَّذينَ يُتَوَفَّوْنَ مِنْكُمْ وَ يَذَرُونَ اَزْواجاً وَصِيَّةً 
لاَِزْواجِهِمْ مَتاعاً اِلَى الْحَوْلِ غَيْرَ اِخْراج.[46]<br />
مردانى كه بميرند و زنانشان زنده مانند، بايد وصيت كنند كه آنها را تا يك سال نفقه 
دهند، و از خانه شوهر بيرون نكنند.<br />
و غير از مهريه و وصيت به مخارج زن پس از مرگ شوهر، در زمان بعد از طلاق سفارش او 
را به مردان فرموده اعلام مى كند:<br />
وَ لِلْمُطَلَّقاتِ مَتاعٌ بِالْمَعْرُوفِ حَقّاً عَلَى الْمُتَّقينَ.[47]<br />
و براى همه زنان طلاق داده شده هديه مناسبى است &quot; كه از جانب شوهر پرداخت مى گردد 
&quot;، اين حقى است بر عهده مردان پرهيزكار.<br />
4 ـ زن از پدر و مادر و از شوهر و از فرزندان خود ارث مى برد:<br />
كُتِبَ عَلَيْكُمْ اِذا حَضَرَ اَحَدَكُمُ الْمَوْتُ اِنْ تَرَكَ خَيْراً 
الْوَصِيَّةُ لِلْوالِدَيْنِ وَ الاَْقْرَبَينَ بِالْمَعْرُوفِ.[48]<br />
برشما نوشته شده، هنگامى كه يكى از شما را مرگ فرا رسد، اگر مالى از خود به جاى 
گذارده، وصيت براى پدر و مادر و نزديكان بطور شايسته كند، اين حقى است بر 
پرهيزكاران.<br />
لِلرِّجالِ نَصيبٌ مِمّا تَرَكَ الْوالِدانِ وَ الاَْقْرَبُونَ، وَ لِلنِّساءِ 
نَصيبٌ مِمّا تَرَكَ الْوالِدانِ وَ الاَْقْرَبُونَ مِمّا قَلَّ مِنْهُ اَوْ كَثُرَ 
نَصيباً مَفْرُوضاً.[49]<br />
اين آيه شريفه در صدد مبارزه با عادات و رسوم غلطى است كه زنان و كودكان را از حق 
مسلم خود محروم مى ساخت، و اين رسم ظالمانه مربوط به اعراب بود، و آيه شريفه خط 
بطلان بر اين رسم خائنانه كشيد و فرمود:<br />
مردان سهمـى از اموالى كه پدر و مادر و نزديكان بجاى مى گذارند دارند، و براى زنان 
نيز از آنچه پدر و مادر و خويشاوندان مى گذارند سهمى هست، خواه آن مال كم باشد يا 
بسيار، اين سهمى معين شده و واجب الاداء است.<br />
5 ـ عبادت زن در پيشگاه حق همانند عبادت مرد، داراى ارزش و قيمت است، و بهشت و اجر 
و مزد حق، و ثواب بر بندگى اختصاص به مردان ندارد، عنايت و رحمت خداوند بهره ابدى 
عباد اوست چه مرد و چه زن.<br />
در قرآن مجيد مى خوانيم:<br />
مَنْ عَمِلَ صالِحاً مِنْ ذَكَر اَوْ اُنْثى وَ هُوَ مُؤمِنٌ فَلَنُحْيِيَنَّهُ 
حَيوةً طَيِّبَةً وَ لَنَجْزِيَنَّهُمْ اَجْرَهُمْ بِاَحْسَنِ ما كانُوا 
يَعْمَلُونَ.[50]<br />
كسى كه عمل شايسته بجا آورد از مرد يا زن، در حالى كه مؤمن است به او زندگى پاكيزه 
مى دهيم، و پاداش قيامتى آنان را به بهترين اعمالى كه انجام داده اند خواهيم داد.<br />
از صريح آيه شريفه استفاده مى شود كه تنها معيار در ميزان حق ايمان و عمل صالح 
انسان است كه ميوه ايمان اوست، قيد و شرط ديگرى براى كسب حيات طيبه و اجر آخرتى در 
كار نيست نه از نظر مرد بودن و زن بودن و نه از نظر سن و سال و نه از نظر نژاد و 
قبيله و جنسيت و نه از نظر پايه و رتبه ظاهرى.<br />
رسول خدا(صلى الله عليه وآله وسلم) فرمود:<br />
أَفْضَلُ نِساءِ أَهْلِ الْجَنَّةِ خَديجَةُ بِنْتُ خُوَيْلِد، وَ فاطِمَةُ بِنْتُ 
مُحَمَّد، وَ مَرْيَمُ بِنْتُ عِمْرانَ، وَ آسِيَةُ بِنْتُ مُزاحِم.[51]<br />
برترين زنان بهشت چهار زن هستند: خديجه دختر خويلد، فاطمه دختر محمد(صلى الله عليه 
وآله وسلم) و مريم دختر عمران و آسيه دختر مزاحم.<br />
زن اگر اهل عبادت و بندگى حق و ايمان و معرفت باشد البته داراى حيات طيّبه و اجر 
عظيم نزد خدا خواهد شد، و اگر مانند مردان فاسق به بى دينى و فساد گرايش پيدا كند 
اهل عذاب ابد خواهد شد.<br />
همسر نوح و لوط به خاطر اينكه آئين الهى را نپذيرفتند، و بر انكار خود اصرار 
ورزيدند به فرموده قرآن اهل عذاب و خلود در جهنم هستند.<br />
ضَرَبَ الله مَثَلاً لِلَّذينَ كَفَرُوا امْرَأَتَ نُوح وَ امْرَأَتَ لُوط كانَتا 
تَحْتَ عَبْدَيْنِ مِنْ عِبادِنا صالِحَيْنِ فَخانَتا هُما فَلَمْ يُغْنِيا 
عَنْهُما مِنَ اللهِ شَيْئاً وَ قيلَ ادْخُلاَ النّارَ مَعَ الدّاخِلينَ.[52]<br />
خداوند براى اهل كفر زن نوح و زن لوط را مثل زد، آن دو تحت سرپرستى دو بنده از 
بندگان شايسته ما بودند، ولى به آن دو پيامبر خيانت ورزيدند و رابطه آنها با اين دو 
پيامبر سودى به حالشان در برابر عذاب خدا نداشت، و به آنها گفته شد وارد آتش شويد 
همراه كسانى كه وارد مى شوند.<br />
سوره مريم در قرآن مجيد، و سوره دهر و آيات مربوط به همسر مؤمنه فرعون همه و همه 
نشان دهنده اين معناست كه زن در مسئله عبادت از موقعيت والائى برخوردار است، و در 
قيامت از اجر عظيم و ثواب فوق العاده اى بهره مند است، و اين همه مشت محكمى بر دهان 
ياوه گويان تاريخ است كه گفتند و مى گويند كه عبادت زن را جايگاهى در نزد خدا و 
اديان نيست.<br />
6 ـ زن فرزند پدر و مادر خويش و مادرِ فرزندان خود است، و احدى را نمى رسد كه وى را 
از اين انتساب خلع كند، كه خلع اين نسبت امرى ظالمانه و كارى خائنانه است.<br />
قرآن مجيد دختر را همانند پسر اولاد واقعى پدر و مادر مى داند و وى را چون شوهر كرد 
و اولاد دار شد مادر اولاد مى داند.<br />
در قرآن از اينكه اعراب فرزند دختر خود را زنده به گور مى كردند، خشم خود را نسبت 
به اين جنايت اعلام فرموده و از آن عمل قبيح در رابطه با اينكه به فرزند خود ظلم مى 
كنيد نهى اكيد فرمود:<br />
وَ لا تَقْتُلُوا اَوْلادَكُمْ مِنْ اِمْلاق.[53]<br />
فرزند دختر خود را از ترس تنگى معيشت به قتل نرسانيد.<br />
ملاحظه مى كنيد در صريح آيه شريفه از دختر به عنوان فرزند ياد مى كند، يا در آيه 
مربوط به ارث مى فرمايد:<br />
يُوصيكُمُ اللهُ فى اَوْلادِكُمْ لِلذَّكَرِ مِثْلُ حَظِّ الاُْنْثَيَيْنِ.[54]<br />
سفارش خدا به شما نسبت به اولادتان اين است كه در مسئله ارث براى پسر دو برابر دختر 
سهم قرار دهيد.<br />
در صريح آيه شريفه از دختر تعبير به اولاد فرموده است، و اين رويّه قاطعى عليه ياوه 
سرايان تاريخ است.<br />
اما مادر فرزندان خود هستند در قرآن مجيد مى فرمايد:<br />
وَ الْوالِداتُ يُرْضِعْنَ اَوْلادَهُنَّ حَوْلَيْنِ كامِلَيْنِ.[55]<br />
مادران فرزندان خود را تا دو سال كامل شير بدهند.<br />
در رابطه با داستان موسى در قرآن مجيد فرموده:<br />
وَ اَوْحَيْنا اِلى اُمِّ مُوسى...[56]<br />
و ما به مادر موسى وحى كرديم.<br />
رسول خدا درباره حضرت زهرا(عليها السلام) فرمود:<br />
فاطِمَةُ بَضْعَةٌ مِنّى.[57]<br />
فاطمه پاره تن من است.<br />
و در روايت ديگر فرمود:<br />
أَوْلادُنا أَكْبادُنا.[58]<br />
فرزندان ما چه دختر چه پسر جگرهاى ما هستند.<br />
7 ـ اولادهاى او بدون ترديد نوه پدر او هستند، توجه بسيار شديد رسول خدا به حسن و 
حسين به عنوان دو نوه عزيزش، خط بطلانى است بر ياوه گوئى جاهلان تاريخ كه مى گفتند 
فرزندان متولد شده از زن نوه پدر آن زن نيستند.<br />
فقه اسلامى مى گويد تمام كسانى كه مادرشان سيده است پيوند قطعى با پيامبر دارند، و 
حتى مرجع بزرگ شيعه سيد مرتضى فتوا داشت كه مى توان به كسانى كه از طريق مادر 
وابسته به رسول حقند خمس داد.<br />
8 ـ زن با مرگ فانى نمى شود، بلكه همانند مرد داراى بقا و حيات ابدى و در صورت 
بندگى حق مخلد در بهشت، و در صورت دورى از عبادت مخلّد در عذاب است، بيش از هزار 
آيه قرآن در رابطه با قيامت اين معنا را صريحاً نشان مى دهد.<br />
9 ـ شيئ نيست، بلكه به صريح آيات كتاب حق موجوديست عاقل، بااراده و در گوهر خلقت و 
مايه طبيعت با مرد يكى است، و از تمام خصوصيات و امتيازات انسانى و الهى برخوردار 
است.<br />
10 ـ كالاى شهوت نيست، بلكه شريك مرد، و عامل بقاء نوع، و تشكيل دهنده نيمى از 
زندگى است، و ازدواج با او در صورت نيت پاك عبادت، و برخورد صحيح و سالم با او موجب 
توشه آخرت و سلامت حيات اخروى انسان است.<br />
در قرآن مجيد فرمود:<br />
نِساؤُكُمْ حَرْثٌ لَكُمْ فَأْتُوا حَرْثَكُمْ اَنّى شِئْتُمْ وَ قَدِّمُوا 
لاَِنْفُسِكُمْ وَ اتَّقُوا اللهَ وَ اعْلَمُوا اَنَّكُمْ مُلاقُوهُ وَ بَشِّرِ 
الْمُؤْمِنينَ.[59]<br />
با تعبير لطيف و پر معناى حرث &quot; كشتزار &quot; مى خواهد ضرورت وجود زن را در اجتماع 
انسانى مجسم كند، كه زن يك وسيله اطفاء شهوت نيست بلكه زمينه پاك و وسيله پاكيزه اى 
براى حفظ حيات نوع بشر است.<br />
اين سخن در مقابل آنهائى كه نسبت به جنس زن همچون يك بازيچه و وسيله هوسبازى مى 
نگريستند و مى نگرند هشدارى جدّى محسوب مى شود.<br />
&quot; و قدموا لانفسكم &quot;: با آميزش با زن براى آخرت خود توشه بفرستيد، اشاره به اين 
حقيقت است كه هدف نهائى از آميزش جنسى تنها لذت و كامجوئى نيست، مردم مؤمن بايد از 
اين موضوع براى ايجاد پرورش فرزندان شايسته استفاده كنند، و اين خدمت مقدس را به 
عنوان يك ذخيره معنوى براى فرداى خود از پيش بفرستند، و به اين ترتيب قرآن هشدار مى 
دهد كه در انتخاب همسر اصولى را رعايت كنيد كه نتيجه آن پرورش فرزندان صالح، و تهيه 
اين ذخيره بزرگ اجتماعى و انسانى باشد.<br />
چون مطلب مورد بحث در ابتداى آيه كه عبارت از آميزش جنسى مى باشد بسيار مهم است، و 
سر و كار با پرجاذبه ترين غرايز انسان دارد كه همان غريزه جنسى است با جمله و اتقوا 
اللّه انسان را به دقت در امر آميزش جنسى و توجه به دستورات حق دعوت فرموده، سپس در 
پايان آيه توجه مى دهد كه در روز قيامت به ملاقات حق و نتايج اعمال خود خواهند 
شتافت و در قسمت اخير آيه به افراد باايمان كه در برابر اين دستورات كه به سود 
زندگى مادى و معنوى آنهاست تسليم هستند بشارت داده مى فرمايد &quot; و بشر المؤمنين 
&quot;.[60]<br />
در روايت بسيار مهمى از حضرت صادق(عليه السلام) ارزش و عظمت اين كانون محبت را 
بدينگونه نشان مى دهد:<br />
وقتى حوا آفريده شد آدم به حضرت حق عرضه داشت: خداوندا اين آفرينش زيبا چيست كه قرب 
و نگاه به او مرا از تنهائى نجات مى دهد، و برايم ايجاد انس و الفت مى كند، خطاب 
رسيد اى آدم اين كنيز من است، دوست دارى با تو باشد، انيس تو گردد، با تو هم سخن 
شود، و تابع خواسته هاى به حق تو باشد؟ عرضه داشت آرى. خطاب رسيد بنابراين تا زنده 
اى به خاطر اين يارى كه براى تو قرار داده ام مرا سپاس و شكر كن!![61]<br />
آرى وجود زن صالحه، و همسر باوفا، نعمت حق است، و تا پايان عمر بر اين نعمت ارزنده 
حمد و سپاس لازم است.<br />
امام ششم مى فرمايد:<br />
أَكْثَرُ الْخَيْرِ فِى النِّساءِ.[62]<br />
بيشترين خير در زنان است.<br />
روايت عجيبى است، كه منبع اكثر خير را زن دانسته، آرى ازدواج با زن حفظ نصف دين، و 
رعايت حقوق او عبادت، و محبت به او طاعت حق، و پيدا كردن فرزند صالح از او توشه 
آخرت، و خدمت به او موجب رضايت حق، و به تعبير رسول خدا درباره زنانى كه مادرند: 
بهشت زير پاى مادران است، و اين همه است آن اكثر خيرى كه امام صادق(عليه السلام) 
فرموده است.<br />
من به جوانان عزيزى كه قصد ازدواج دارند، يا ازدواج كرده اند، و به مردان مؤمن 
هشدار مى دهم كه اين واقعيات الهيه را نسبت به زن توجه كنند، و از تعطيل حقوق آنان 
جداً بپرهيزند، و بدانند كه زندگى خود را با چه گوهر پربهائى ارزش داده اند، و به 
دختران جوان كه قصد ازدواج دارند، يا ازدواج كرده اند، و به زنان بزرگوار سفارش مى 
كنم كه با توجه به اين مطالب قدر خود را بدانند و بر نعمت زن بودن، خداوند مهربان 
را شكر و سپاس آرند، و به حقيقت براى مردان خود بر اساس هدايت قرآن و فرمايشات رسول 
اسلام و ائمه بزرگوار همسر لايق و شايسته اى باشند، و در مسئله زن بودن و شوهردارى 
و مادر بودن از عواطف و احساسات پاك خود بهره بگيرند، و دستورات الهى را در تمام 
جوانب حيات خود مراعات نمايند، تا خانه و خانواده اى سالم و فرزندانى شايسته و پاك، 
و داراى زندگى غرق امنيت و خوشى داشته باشيد، و از اين طريق رضا و خوشنودى حق را 
جلب كرده، و با اعمال و رفتار و اخلاق و حركات خود به زندگى صفا و صميميت و شيرينى 
و نور و حلاوت و زيبائى ببخشيد.<br />
باز هم نظرى به تاريخ نسبت به حيات و موقعيت زن<br />
ددمنشى مردم جاهلى تاريخ نسبت به جنس زن فوق العاده شگفت آور است.<br />
آنان كه جداى از منطق حق و نور وحى مى زيستند، زن را همچون ابزار و وسيله براى 
زندگى بوالهوسانه مرد مى شناختند، و وى را عامل تهيه انواع لذت ها براى مرد مى 
دانستند.<br />
خواندن و نوشتن را براى او خطرناك مى دانستند، و از خانه بيرون رفتن را براى امور 
طبيعى زندگى و ديد و بازديد ارحام مجاز نمى دانستند.<br />
مكان زندگى او را منحصر به چهار ديوار خانه قلمداد مى كردند، و وى را در مقابل مرد 
كه موجودى فعال ما يشاء مى پنداشتند بى اختيار مى دانستند.<br />
در مناطق مسيحى نشين كه صد و هشتاد درجه از آئين الهى مسيحيت انحراف داشتند، مى 
گفتند: زن را بايد مانند دهان سگ دهن بند زد، و مردّد بودند كه روح زن آيا روح بشرى 
يا روح حيوانى است!!<br />
در آفريقا زن حكم كالا و ثروت داشت و براى او ارزشى بيش از گاو و گوسپند نمى 
دانستند، هر كس زن بيشترى در اختيار داشت ثروتمندتر شناخته مى شد، خريد و فروش زن و 
بكار گرفتن وى براى شخم زمين امرى معمولى و عادى بود.<br />
در كلده و بابل، زنان را مانند ساير كالاها مى فروختند، و هر سال بازارى براى اين 
كار داشتند تا دختران به سنّ ازدواج خود را بفروشند.<br />
در هندوستان دختر را از سن پنج سالگى شوهر مى دادند، و براى آنها حقى قائل نبودند، 
حيات زن را طفيل مرد مى دانستند، و چون شوهرش مى مرد او را با شوهر مى سوزاندند، و 
هيچ موجودى را پست تر از زن شوهر مرده نمى دانستند.<br />
امروز همچنانكه در روزنامه ها مى نويسند، بسيارى از هندوها از ترس فراهم نشدن 
جهيزيه، دختران خود را در كودكى نابود مى كنند!!<br />
در چين و تبّت زنان جز در كار چهار ديوار خانه حقى نداشتند، و براى كاستن قدرت راه 
رفتن زن، پس از تولد او پايش را در قالب آهنى مى بستند و پس از رسيدن به سن پانزده 
سالگى آن قالب را از پايش جدا مى كردند!<br />
در يونان كه مركز علم و دانش و فلسفه و حكمت بود، زائيدن دختر به وسيله زن جرم بود 
و تا دو بار دختر زائيدن در دادگاه محاكمه و محكوم به پرداخت جريمه و بار سوم محكوم 
به اعدام مى شد.<br />
در عربستان چنانكه قرآن مجيد مى فرمايد: زنده به گور كردن دختران امرى عادى و ساده 
مى نمود:<br />
و اذا بشّر احدهم بالانثى ظلّ وجهه مسودّاً و هو كظيم يتوارى من القوم من سوء ما 
بشّر به اَيمسكه على هون ام يدسُّه فى التُّراب الاسآء ما يحكمون.[63]<br />
چون يكى از آنان را به فرزندى كه دختر بود مژده مى آمد از شدت غم و اندوه رخسارش 
سياه و سخت و ناراحت مى شد و به خاطر اين خبرى كه به خيال خودش زشت بود روى از قوم 
مى گرداند و فرار رابر قرار ترجيح مى داد، و به فكر مى افتاد كه آن دختر را با خفت 
و خوارى نگاه دارد، يا زنده به خاك گور اندازد، بدانيد حكم آن بى خردان نسبت به 
دختر بد بود، و قضاوتشان زشت.<br />
اين مسائل گوشه اى از جناياتى است كه مردم بى خبر و بى خرد نسبت به جنس زن روا مى 
داشتند، مفصل اين مسائل در كتب مربوط به حيات زن ثبت است، مى توانيد به آن منابع 
مراجعه كنيد.<br />
نظر آئين مقدس الهى را هم در ده مسئله اى كه در سطور قبل نسبت به زن اظهار شده دقت 
كرديد، با توجه به تعابير قرآن و روايات از جنس زن تحت عناوين:<br />
ام: ريشه و منبع و سرچشمه هر چيز ـ مادر.[64]<br />
حرث: موجب بقاء نوع.[65]<br />
لباس: پوشش حيات.[66]<br />
تسكين: علت آرامش.[67]<br />
ريحانه: شاخه گل و ظريف.[68]<br />
نعمت: عنايت حقّ.[69]<br />
بايد مردان و جوانان چه آنان كه ازدواج كرده اند چه آنان كه قصد ازدواج دارند توجه 
بيشترى به موقعيت معنوى و آثار وجودى اين خلقت زيبا و پرمنفعت حق داشته باشند و 
بدانند انبياء خدا و امامان و اولياء و عالمان و عارفان و حكيمان، و نويسندگان و 
فقهاى بزرگ، و صالحان از عباد خدا از دامن پاك اينان قدم به دايره هستى گذاشتند، 
اينان منبع اين همه خير و بركت در حيات بشر بودند.<br />
بر پدران و مادران عزير است كه نسبت به ظهور كمالات در وجود دخترشان بيش از پيش دقت 
كنند، و نسبت به تربيت الهى و انسانى آنان تا سر حد فداكارى بكوشند، و بر شوهران 
است كه حقوق آنان را با كمال وقار و ادب رعايت كنند، تا دامن آنان در خانه پدران و 
مادران و در سايه رعايت حقوق توسط شوهران، آماده تربيت نسل صالح گردد، و از اين 
طريق جامعه بشرى به بهترين صورت تغذيه معنوى شود.<br />
مگر يك دختر مسيحى مسلك پس از اسارت در جنگ و آمدن به خانه حضرت هادى(عليه السلام)، 
و قرار گرفتن در سايه تربيت الهى به وسيله امام دهم و حضرت حكيمه خاتون دامن پاك و 
والايش آماده براى بوجود آمدن امام دوازدهم، گستراننده عدل جهانى نشد؟<br />
زن چنين چشمه اى از كمالات و حقايق بالقوه است، كه با تابش نور هدايت وحى و معلم 
خير به فعليت رسيده و منشأ آثار جاويد و منابع ابدى خواهد شد.<br />
تحقير زن، حمله به شخصيت او، محدود نمودن وى خازج از دستورات حكيمانه دين، زجر دادن 
به او، و ممنوع كردنش از ديدن پدر و مادر و اقوام، با تلخى و ترشروئى با او زندگى 
كردن، خسته از كار روزانه و درگيريهاى بيرون به وقت خانه رفتن با او روبرو شدن، 
پاسخ ندادن به غرائز او بخصوص غريزه جنسى وى، همه و همه از نظر دين امرى ناپسند، و 
كارى زشت و ظلمى فاحش است.<br />
اگر مى خواهيد بناى زندگى بر پايه عشق و محبت استوار باشد، شخصيت زن را رعايت كنيد، 
به او اعلام دوستى و محبت نمائيد، از وى دلجوئى داشته باشيد، در كار و برنامه خانه 
به او كمك دهيد، از آزار وى بپرهيزيد، و بعضى از برنامه هاى او را كه محصول كار 
روزانه و خستگى و محدوديت وجودى اوست با تمام وجود گذشت كنيد، تا شيرينى زندگى را 
بچشيد، و با اين روش خداوند مهربان را در حدّ عالى عبادت كرده باشيد.<br />
او ريشه و سرچشمه خير و كشتزار انسانيت، و پوشش شما در زندگى، و مايه آرامش، و گل 
لطيف و ظريف گلستان هستى، و نعمت حق در كنار شماست.<br />
رسول باكرامت اسلام محبت به زن را در عرض علاقه به بوى خوش و نماز قرار داده اند:<br />
حُبِّبَ إِلَيَّ مِنَ الدُّنْيَا النِّساءُ وَ الطّيبُ وَ قُرَّةُ عَيْنى فِى 
الصَّلاةِ.[70]<br />
محبوب من از دنيا زن، بوى خوش، و نور چشم من در نماز است.<br />
اگر انسان با رعايت حقوق زن و احترام به شخصيت او، از او فرزند صالح و شايسته اى 
پيدا كند، عملش حتى پس از مرگ قطع نمى شود، از آثار پاكى و صالح بودن فرزندش بعد از 
مرگ بهره خواهد برد.<br />
رسول خدا مى فرمايد:<br />
اِذا ماتَ الاِْنْسانُ إِنْقَطَعَ عَمَلُهُ إِلاّ مِنْ ثَلاث: مِنْ صَدَقَة 
جارِيَة، أَوْ عِلْم يُنْتَفَعُ بِهِ، أَوْ وَلَد صالِح يَدْعُو لَهُ.[71]<br />
چون انسان بميرد، عملش قطع مى شود مگر از سه چيز: از كار خيرى كه دوام دارد، از 
دانشى كه ديگران از او سود ببرند، از فرزند شايسته اى كه براى وى دعا كند.<br />
پس پدران و مادران قدر دختر را بدانيد، و مردان از همسران پاك و شايسته خود قدردانى 
نمائيد، كه دختر دارى و زن دارى منبع خيرى براى دنيا و آخرت انسان است.<br />
<br />
<br />
</p>

</body>

</html>
